<p>Thrall (ang. niewolnik) - był synem wodza klanu Frostwolf - Durotana oraz Draki. Został odnaleziony tuż po swoim urodzeniu wśród zakrwawionych ciał swych rodziców przez Aedelasa Blackmoore'a, nadzorcę wszystkich obozów internowania dla orków w Azeroth. Kiedy Thrall dorósł, został wezwany na pierwsze starcie gladiatorskie z samym Blackmoore'em. Przegrawszy pojedynek, został uwięziony przez komendanta w więzieniu, gdzie był nieustannie przezeń bity i torturowany. Po ucieczce z więzienia ork opuścił Durnholde żywiąc nadzieję, że nigdy już tam nie powróci. Niedługo jednak został schwytany przez ludzi w pobliżu obozu internowania pod kontrolą Remki. Thrall jednak ponownie zbiegł z niewoli ludzi, po czym spotkał na swojej drodze samego Groma Hellscreama. Przedstawiając się wodzowi młody ork został natychmiast wzięty pod jego opiekę. W czasie swojego pobytu pośród orków Wojennej Pieśni Thrall zdążył się nauczyć orkowego języka i obyczajów. Dowiedział się również o swoim prawdziwym pochodzeniu. Okazało się, że stanowił część klanu Frostwolf, który został dawno temu wypędzony z Hordy przez Gul'dana. Chcąc więc lepiej poznać swoje prawdziwe korzenie, postanowił udać się w góry Alterac gdzie znajdowała się ukryta siedziba jego klanu.</p>